<!DOCTYPE html>
<html lang="en" dir="ltr">
	<head>
		<meta charset="utf-8">
		<title>FvD-Kamerlid Hiddema: Otten op onterechte manier uit de partij gezet</title>
	</head>
	<body>
		<p>Tweede Kamerlid Theo Hiddema vindt dat Henk Otten op een onterechte
			manier uit het Forum voor Democratie is gezet.
			Dat zei hij vanavond in de talkshow van Eva Jinek.
			Otten werd door het bestuur onder leiding van Thierry Baudet geroyeerd omdat
			hij gesjoemeld zou hebben met partijgelden.</p>

		<p>"Ik vind de beslissing te abrupt, want het geeft een heleboel commotie
			en naar mijn beste beschouwing had het zo niet gehoeven."</p>

		<p>Jineks politiek verslaggever Ja√Ør Ferwerda sprak Hiddema
			in de Belgische badplaats Knokke,
			waar Hiddema op vakantie is. Op de vraag of hij het terecht vindt dat
			Otten op deze wijze uit de partij is gezet zegt Hiddema:</p>
		<p>"Nee, dat vind ik niet. Daarin verschil ik van mening met Baudet.
			Maar dat kan, want Baudet zit in het bestuur met Rooken, ik niet.
			Die moeten een beslissing nemen en dat hebben ze zo gedaan."</p>

		<p>Volgens Hiddema zijn "persoonlijke sentimenten, temperamenten en humeuren het geweest
			die de doorslag hebben gegeven tot een ongecontroleerde setting".
			Het liefst had hij Otten en ook de overgelopen senator Jeroen de Vries binnen de partij gehouden.
			"Natuurlijk. Echt wel, daar zit geen kwaad an."</p>

		<p>Geen nieuwe overstappers</p>

		<p>De fractievoorzitter van Forum voor Democratie in de Eerste Kamer, Paul Cliteur, verwacht niet dat er nog meer
			van zijn fractiegenoten zullen overstappen naar de nieuwe partij van Henk Otten, zegt hij in Nieuwsuur.
			Bronnen hadden tegen het programma gezegd dat nog een of mogelijk twee senatoren overwegen om over te stappen.</p>

		<p>"Je kunt niks garanderen in het leven, er kan altijd wat gebeuren", zegt Cliteur.
			"Maar ik kan me niet voorstellen dat er mensen zijn die er nog eens over nadenken en na een paar weken zeggen
			'nu denk ik er toch anders over'. Erg onwaarschijnlijk."</p>
	</body>
</html>
